title source_url url tags publish_date authors summary text
Tria non faccia come Padoan e dimostri di saper tagliare la spesa pubblica. Scontentando le lobby e le famiglie abbienti|https://it.businessinsider.com|https://it.businessinsider.com/def-salasso-miliardario-per-le-famiglie-o-guerra-ai-privilegi-delle-lobby-il-dilemma-di-tria/||2018-10-12|||Ben custodita, in un cassetto di Palazzo Chigi, c’è una prima bozza di spending review. Un enorme lavoro di ricerca e di cesello che porterebbe nelle casse dello Stato oltre due miliardi di risparmi l’anno. Non è molto, ma è un buon inizio. Per almeno due motivi: il primo è che al governo Conte servono 40 miliardi di euro per finanziarie la manovra economica e se 20 arriveranno dall’aumento del deficit gli altri sono ancora da recuperare; il secondo è che quei due miliardi sono realmente un pezzetto di quella spesa improduttiva (e spesso a servizio delle lobby) che l’Italia non riesce a toccare e, anzi, spesso aumenta.

Leggi anche Giungla detrazioni, 75 miliardi che servono a pochi ma nessuno vuole tagliare

Guarda anche

L’autore del documento è Roberto Perotti, ex consigliere economico per la revisione della spesa pubblica di Matteo Renzi, che su Repubblica ricorda come nessuna delle sue proposte “avrebbe colpito i meno abbienti. Eppure vidi parecchi politici sbiancare in volto nel leggere le prime pagine di questo dossier (nessuno arrivò neanche a metà). Ovviamente non se ne fece niente”.

Roberto Perotti – (Sergio Oliverio / Imagoeconomica)

D’altra parte come ricorda lo stesso professore “alcune agevolazioni sono tecnicamente complicate, e ci vuole tempo e attenzione per riformarle. Altre hanno lobby potentissime alle spalle. Altre ancora, se toccate, rischiano di paralizzare letteralmente il paese, come le agevolazioni per gli autotrasportatori. Altre ancora si prestano a facili strumentalizzazioni”.

Leggi anche Il documento di Perotti

E così l’ex premier Matteo Renzi, piuttosto che sfidare il consenso popolari e le lobby che lo avevano sostenuti preferì allontanare Perotti chiudendo la stagione dei tagli alla spesa. Nel ruolo di commissario arrivò Yoram Gutgeld, ma nonostante le brillanti presentazioni, le uscite per le casse dello Stato non sono mai diminuite.

Leggi anche Perotti: ‘L’austerity in Italia non è mai esistita e Renzi sui tagli alla spesa ha gettato la spugna’

“Forse quei politici erano particolarmente pavidi o svogliati” dice ancora Perotti, ma è chiaro che adesso il “governo del cambiamento” ha la possibilità di intervenire davvero sulle regole del gioco. Di più: può dimostrare di non avere legami con nessuna lobby o gruppo d’interesse e di lavorare solo per il bene del Paese.

Nella foto Luigi Di Maio – Cristiano Minichiello / AGF

Anche perché la logica con la quale negli anni è stata costruita la piramide delle agevolazioni e delle detrazioni fiscali è del tutto incomprensibile: a cominciare dall’effetto distributivo che agevola i più abbienti per arrivare all’assoluta mancanza di motivazioni economiche. Non spiegherebbe altrimenti l’inesistenza di studi sull’effetto delle agevolazioni fiscali. Tradotto: nessuno conosce l’effetto sull’economia reale della distribuzione di milioni a pioggia a poche classi privilegiate, a cominciare dagli armatori.

Leggi anche Agricoltori, tassisti, armatori bloccano la spending review

Al ministro Tria, quindi, basterebbe tirare una riga per recuperare due miliardi di euro e iniziare un percorso virtuoso, ma probabilmente non lo farà mai. Basti pensare agli agricoltori pronti a scendere in piazza con i trattori per difendere il diritto a non pagare le accise sui loro combustibili: un regalo da 846 milioni di euro l’anno. Secondo Perotti la revisione degli sconti fiscali al settore agricolo avrebbe restituito allo Stato almeno 480 milioni di euro, ma come farà la Lega a tagliare una fetta dei benefici che vanno direttamente nelle tasche del proprio bacino elettorale?

Gli agricoltori difendono con i denti i loro privilegi fiscali iStock

Potrebbe essere più facile tagliare i 64,5 milioni di euro di esenzione dall’accisa sull’energia elettrica impiegata nelle ferrovie, ma non di certo i 12,7 milioni di sconto sull’accisa carburanti per i taxi. Oppure si potrebbe intervenire sui 586 milioni per l’esenzione dall’accisa sull’energia elettrica per le abitazioni di residenza con potenza fino a 3 kW: è uno sconto con effetti talmente ridotti da non essere quantificabile, ma sarebbe facile da strumentalizzare.

Leggi anche “La spending review è un bluff: non è mai esistita e la spesa continua a crescere”

Tra le proposte di Perotti c’è anche il taglio dal 36 al 20% delle detrazioni per le ristrutturazioni di immobili; ma pure l’azzeramento della deducibilità delle spese sanitarie e veterinarie per i redditi oltre i 95mila euro: in questo modo lo Stato recupererebbe oltre 278 milioni di euro, ma a pagare il conto sarebbero solo le classi più abbienti. Cancellare l’esenzione dall’Irpef per i medici dell’ Ospedale del Bambin Gesù restituirebbe allo Stato altri 10 milioni di euro, ma probabilmente non farebbe piacere al Vaticano – seppure sia una regalia senza alcuna motivazione.

Il leader della Lega Matteo Salvini – Getty images

Anche le accise per gli autotrasportatori potrebbero essere riviste con notevoli beneficio per le casse del Tesoro, così come le agevolazioni per le imprese armatoriali. Nessuno ad oggi ha mai osato tanto. L’ex ministro Padoan si spese molto a parole, ma gettò rapidamente la spugna. Adesso Tria, con Salvini e Di Maio, ha davvero l’occasione per mostrare di essere diverso. Oppure per non cambiare nulla.
