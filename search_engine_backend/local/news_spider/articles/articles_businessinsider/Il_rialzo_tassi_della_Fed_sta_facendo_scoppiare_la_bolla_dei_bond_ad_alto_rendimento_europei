title source_url url tags publish_date authors summary text
Il rialzo tassi della Fed sta facendo scoppiare la bolla dei bond ad alto rendimento europei|https://it.businessinsider.com|https://it.businessinsider.com/il-rialzo-tassi-della-fed-sta-facendo-scoppiare-la-bolla-dei-bond-ad-alto-rendimento-europei/||2018-10-09|||Purtroppo, quanto sta accadendo sui mercati era scritto. Nelle cifre, senza dover scomodare immaginarie sfere di cristallo.

Ma la narrativa mainstream ha fatto in modo che non solo la polvere si accumulasse sotto il tappeto, bensì che quel tappeto venisse a sua volta spacciato come modello innovativo e non come una distorsione dovuta a mancanza di pulizia.

Detto fatto, al primo refolo di vento più forte, il bluff è stato svelato. Almeno nella prima mano della partita. Venerdì scorso, infatti, la notizia del giorno è stata quella relativa al tasso di disoccupazione Usa al 3,7%, livello minimo dal 1969, ennesima conferma dello stato di salute eccellente dell’economia americana sotto la guida dell’amministrazione Trump. Peccato che, per capire quanto sta accadendo sui mercati, l’informazione economico-finanziaria avrebbe dovuto trovare un po’ di spazio anche per un altra notizia, riassumibile in maniera molto chiara da questi tre grafici: proprio venerdì arrivava a compimento una tre giorni in cui la scelta della Fed di proseguire imperterrita la propria politica di rialzo dei tassi presentava ai mercati il primo conto realmente salato, dopo quello tutt’altro che a buon mercato della crisi valutaria dei Paesi emergenti.

Guarda anche

Zerohedge

I tassi di interesse sulle obbligazioni a livello globale sono infatti letteralmente esplosi. Un qualcosa passato sotto silenzio, perché ovviamente l’opinione pubblica guarda – giocoforza, visto il martellamento monodirezionale dei media – solo al proprio spread e non a quanto accade a livello mondiale, sia per i bond sovrani che corporate.

Peccato che venerdì sera i mercati obbligazionari abbiano fatto i conti e preso atto che in tre giorni di contrattazioni avessero perso valore di mercato per 876 miliardi di dollari, il peggior shock in termini di valore (Var) dall’elezione di Donald Trump, un tonfo che ha incenerito il corrispettivo dei profitti mark-to-market di un anno e ha spedito il valore aggregato dei bond globali a 48.900 miliardi di dollari, il più basso da ottobre 2017.

Bond VaR. Barclays

Insomma, un bagno di sangue. Cosa sia il Var è semplice, significa value-at-risk ed è il prezzo a cui viene iscritto un asset a bilancio da chi lo detiene: ovvero l’indicatore relativo al range di prezzo entro il quale è profittevole tenere quella security nei libri, quando è neutrale e quando invece è ora si sbarazzarsene, prima di restare con il cerino in mano.

Chi ha visto il film Margin Call, ha ben chiara la dinamica. Lunedì 8, poi, è arrivato il primo redde rationem relativo alla profondità e alla sistemicità di quell’evento con la riapertura dei mercati cinesi dopo la settimana di festeggiamenti per le celebrazioni della Repubblica popolare: un tonfo.

L’indice A50 ha perso il 4,8%, lo Shanghai Composite il 3,7% e lo Shenzen Composite oltre il 4%. Il tutto, al netto dell’iniezione di liquidità da 1.200 miliardi di yuan posta in essere dalla Banca centrale (PBOC) domenica, proprio in vista della riapertura delle contrattazioni. Nuova bolla da eccesso di clientela al dettaglio nel mercato azionario?

No, anche in questo caso la questione è sistemica e legata in maniera diretta alla dipendenza da liquidità di cui i mercati soffrono dopo anni di Qe globale e che adesso comincia a produrre le prime serie crisi di astinenza.

Ma se del caso cinese e delle sue implicazioni globali si parla in un articolo a parte, per mettere la questione in prospettiva occorre fare ricorso anche al grafico sotto.

Bridgewater

La magnitudo di cosa potenzialmente potrebbe accadere ce lo mostrano proprio i due grafici precedenti: stando a calcoli compiuti sul finire del 2017 da Ray Dalio, il miliardario Usa fondatore di Bridgewater, infatti, lo scorso anno il livello di bolla obbligazionaria raggiunto era tale che un aumento dell’1% (100 punti base) sui rendimenti dei bond a livello globale avrebbe potuto scatenare la correzione più severa sul reddito fisso degli ultimi 40 anni, qualcosa come una perdita potenziale di 1.200 miliardi di dollari.

Peccato che oggi questa metrica sia ormai vecchia e i valori dello scorso dicembre siano roba da dilettanti: ai valori attuali del mercato obbligazionario mondiale, la perdita potenziale totale potrebbe infatti arrivare a 4.000 miliardi.

Il problema ontologico con gli shock da VaR, infatti, è che sono inaspettati e – a differenza delle correzioni tradizionali, le quali vedono gli acquirenti sui minimi entrare in gioco proprio quando scatta il value – un detonatore di liquidazioni, ovvero il classico effetto “palla di neve”, visto che la rapida perdita di valore delle posizioni sottostanti obbliga i trader a vendere sempre di più, accelerando i ribassi in un circolo vizioso auto-alimentante.

E cosa potrebbe portare a livello globale questa dinamica innescata dalla Fed, se non si fermasse in qualche modo? Ce lo mostrano questi altri due grafici, parte di uno studio di Morgan Stanley dedicato al rischio di downgrade dall’ultimo livello dell’investment grade (BBB) allo status di alto rendimento o junk che grava su miliardi di controvalore di obbligazioni in vista del prossimo ciclo ribassista del mercato (quello che, in molti, temono sia stato innescato proprio dalla politica di normalizzazione del costo del denaro della Fed).

Morgan Stanley

Se il primo grafico ci fa notare come la sola parte BBB dell’indice globale dell’investment grade obbligazionario sia oggi 2,5 volte l’intero comparto ad alto rendimento, il secondo mette in correlazione storica le dinamiche di passaggio allo status di Fallen Angels per i bond che subiscono la perdita dell’investment grade e il loro impatto potenziale sul mercato, in base al peso percentuale sull’indice generale.

Morgan Stanely

Morgan Stanley ha pochi dubbi al riguardo: in base alle metriche attuali, il prossimo ribasso nel mercato obbligazionario globale potrebbe portare con sé perdite potenziali di oltre mille miliardi di dollari solamente legate ai downgrade di bond da un settore all’altro, visto che oggi la metà del mercato bond investment grade è fatto da carta con rating BBB contro solo il 27% del ciclo ribassista del 2000-2003.

Insomma, c’è poco da stare allegri. Soprattutto noi europei.

E, di fatto, da subito. Perché i dati mainstream non hanno tenuto sotto silenzio solo il bagno di sangue obbligazionario della scorsa settimana ma anche il fatto che, come ci mostra questo grafico, per la prima volta dalla fine del 2012, lo spread dell’alto rendimento europeo rispetto a quello Usa è andato in divaricazione di 35 punti base.

Bank of America

In sé, nulla che faccia gridare alla tragedia ma occorre segnalare due criticità, presenti a chiare lettere nel report curato al riguardo da Barnaby Martin per Bank of America:

primo, solo a inizio anno quello spread ora a +35 era a -80 rispetto ai bond junk statunitensi; secondo, la gran parte di questa erosione è dovuta al combinato fra politica della Fed e tensione innescata dal quadro politico-economico italiano in seno all’UE, anche in vista della fine del Qe e delle conseguenti tensioni sui Btp.

E questi altri grafici ci danno un quadro europeo più ampio. E, certamente, non rassicurante.

Bank of America

Le tabelle 4 e 5 ci mostrano rispettivamente l’impatto implicito dell’esplosione del rendimenti dei nostri Btp sull’alto rendimento europeo e la strettissima correlazione registrata negli ultimi anni fra quest’ultimo e le dinamiche valutarie dei mercati emergenti, i quali sono andati fuori giri proprio a causa dell’aumento del costo del loro debito estero contratto in dollari, dopo che la Fed ha causato con la sua politica un netto apprezzamento del biglietto verde.

Ma ecco che una prima cosa deve far riflettere: Bank of America, non l’ultima istituzione finanziaria al mondo, già correla come implicito e diretto l’impatto dei nostri Btp sul debito junk europeo e non sull’investment grade. Non un bell’auspicio in vista delle prossime sentenze delle agenzie di rating.

Bank of America

E se il grafico sopra e quello sotto sono relativamente intuitivi rispetto alle prospettive per l’economia europea, anche a livello di afflussi di capitali verso l’alto rendimento garantiti dal Qe dell’Eurotower,

Bank of America

è l’ultimo grafico che fa davvero paura e pare l’abstract sull’eurozona dello studio di Morgan Stanley precedentemente citato.

Bank of America

Il mercato obbligazionario dell’alto rendimento europeo, infatti, a partire dal 2017 ha visto una crescita di cosiddetti titoli Rising Stars, ovvero bond che sono passati da junk a investment grade grazie alla condizioni creditizie di favore garantite dalla politica espansiva dalla Bce. Peccato che come mostra il grafico, ora la ratio fra upgrade e downgrade sia molto rallentata e si collochi ora nella quasi neutrale area dell’1x. Cosa significa? Che molti di quegli angeli che Morgan Stanley prevede cadranno nell’inferno del junk obbligazionario con la prossima contrazione del mercato saranno europei, visto che la categoria dei BBs pesa qualcosa come il 72% del mercato totale.

Il tutto con una Fed che non più tardi della scorsa settimana ha ribadito la sua scelta da “falco” sull’aumento dei tassi e con il supporto del programma di acquisto corporate (Cspp) della Bce ormai molto rallentato e destinato comunque a concludersi del tutto il 31 dicembre.

Insomma, se è vero che l’aumento dello spread italiano non impatta sui mutui, denominati sull’Euribor, non è nemmeno vera la vulgata ridimensionatrice e minimizzatrice alla Claudio Borghi. Perché il nostro differenziale non pesa soltanto sul costo del servizio del debito nazionale ma impatta direttamente sull’intero comparto obbligazionario europeo, oltretutto sulla parte più sensibile e dipendente non solo dalle politiche della Bce ma anche, pericolosamente, dalla leva finanziaria.

Ecco perché Mario Draghi non ha avuto timore né esitazione nel rompere il tabù e dire chiaramente, riferendosi ad alcuni membri del governo italiano, che “le parole hanno fatto danni“.

Perché sta a lui, un’altra volta dopo il whatever it takes, cercare di mettere una toppa a quei danni. Ma con molta meno forza finanziaria, politica e senza il fondamentale effetto-shock del 2012. Entriamo in territori inesplorati. E non esattamente con dei Kit Carson a guidarci nel viaggio.
