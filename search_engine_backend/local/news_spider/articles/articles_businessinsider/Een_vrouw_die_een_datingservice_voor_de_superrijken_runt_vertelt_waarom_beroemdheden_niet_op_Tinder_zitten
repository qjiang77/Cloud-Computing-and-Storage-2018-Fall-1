title source_url url tags publish_date authors summary text
Een vrouw die een datingservice voor de superrijken runt, vertelt waarom beroemdheden niet op Tinder zitten|https://www.businessinsider.nl|https://www.businessinsider.nl/vrouw-die-een-datingservice-voor-de-superrijken-runt-vertelt-waarom-beroemdheden-niet-op-tinder-zitten/||2018-10-13|||Stel je bent een tv-presentator, een bekende sporter of een succesvol ondernemer. Zou je je dan aanmelden voor een datingsite als je op zoek bent naar een partner?

“Om professionele of financiële redenen is het niet altijd mogelijk om een profiel op internet aan te maken”, zegt de Vlaamse Hilde Watty. Zij staat in Nederland aan het hoofd van Berkeley International, een datingservice voor welgestelden die op zoek zijn naar een duurzame relatie.

Tinder is daarvoor geen optie. Daar draait het vooral om uiterlijk, en dan val je als bekende Nederlander al snel op.

De klanten van Watty willen juist benaderd worden om wie ze zijn als persoon, niet om hun status. Berkeley International biedt een discrete manier om gelijkgestemden te ontmoeten.

“Ondernemers zoeken in hun professionele leven vaak mensen via een headhunter. Wij zijn eigenlijk een soort headhunter voor het privéleven”, vertelt Watty. “Klanten zijn op zoek naar warmte en geborgenheid, naar iemand van hetzelfde niveau. Achter elke sterke man staat een vrouw.”

Inschrijfgeld

Het vinden van een levenspartner mag wat kosten. Het inschrijfgeld voor Berkeley International bedraagt 7.500 euro. Daar komt de jaarlijkse contributie van 7.500 euro nog eens bovenop.

Niet iedereen kan het zich dan ook veroorloven om lid te worden, en dat is precies de bedoeling. Alleen mensen die echt op zoek zijn naar een langdurige relatie schrijven zich in.

Berkeley International heeft kantoren in dertien landen, van New York tot aan Melbourne. De meeste van de 5.000 leden daten internationaal, vertelt Watty. Iets meer dan de helft van de klanten is vrouw.

Anoniem en discreet

Als mensen zich aanmelden krijgen ze eerst een intakegesprek van twee uur. Op basis daarvan schrijft Watty een profiel van een twintigtal zinnen. Wat voor persoonlijkheid iemand heeft, welke hobby’s, welk type werk.

Foto: Hilde Watty

Daarna maakt ze een selectie en stuurt een profiel van een geschikte vrouw naar de man. Dan belt ze met de man, die vragen kan stellen over zijn match. Hetzelfde doet ze met de vrouw.

Als beiden openstaan voor een date, krijgt de man het telefoonnummer. “Het is aan hem om contact op te nemen. Wij willen de man laten jagen.” Een foto van elkaar hebben ze dan nog niet gezien. “Het gaat op de ouderwetse manier.”

Zo blijft de service discreet. Een bekende Nederlander heeft geen profielfoto, de voornaam is veranderd en zijn of haar beroep is alleen in algemene termen omschreven.

Prinsessen en gentlemen

Na elke date vraagt Berkeley International feedback van de man en de vrouw. “Als iemand niet op een tweede date wil, dan is het aan ons om dat te zeggen.” Als het na een paar afspraakjes klikt, stapt Watty er tussenuit.

Berkeley International claimt dat 87 procent van de leden een relatie van een half jaar of langer aan de service overhoudt. Zelf heeft Watty ook haar partner gevonden via Berkeley International. “Hij was mijn vijfde introductie.”

Neemt de vrouw nooit het initiatief voor een date? Nee, zegt Watty. “Vrouwen zeggen vaak: ik wil mij graag prinses voelen. En onze mannen willen weer gentlemen zijn.”
