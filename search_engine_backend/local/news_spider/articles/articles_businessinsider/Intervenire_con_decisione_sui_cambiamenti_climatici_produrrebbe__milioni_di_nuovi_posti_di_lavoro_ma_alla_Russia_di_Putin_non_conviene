title source_url url tags publish_date authors summary text
Intervenire con decisione sui cambiamenti climatici produrrebbe 65 milioni di nuovi posti di lavoro, ma alla Russia di Putin non conviene|https://it.businessinsider.com|https://it.businessinsider.com/intervenire-con-decisione-sui-cambiamenti-climatici-produrrebbe-65-milioni-di-nuovi-posti-di-lavoro-ma-alla-russia-di-putin-non-conviene/||2018-10-10|||Il riscaldamento globale apre enormi prospettive economiche.

Un organismo internazionale indipendente di analisi economica, la Global Commission on the Economy and Climate, ha pubblicato da poco un approfondito rapporto sulle nuove opportunità generate dal controllo delle alterazioni climatiche.

Il risultato è notevole: porre rimedio ai cambiamenti climatici produrrebbe 65 milioni di posti di lavoro entro il 2023, garantendo ventiseimila miliardi di dollari di guadagno.

Per alcuni Paesi, come la Russia di Putin, non contrastare il riscaldamento globale potrebbe però aprire nuove rotte commerciali marittime, potenzialmente molto redditizie.

Il riscaldamento globale si sta rapidamente trasformando da scomoda verità o angoscioso allarme in concreta opportunità di crescita economica. Porre fine alla devastazione del pianeta non è più solo un dovere morale, o una necessità inderogabile: adesso c’è anche il profumo del business, ma un’altra novità è che i vantaggi si vedrebbero anche in una logica di business as usual.

I rudimenti di questo fenomeno climatico erano già noti nella prima metà dell’Ottocento, quando il fisico francese Joseph Fourier si accorse che la Terra sarebbe stata molto più fredda se non avesse avuto un’atmosfera, coniando il termine “effetto serra” (1824). La prima conferenza mondiale sul clima è del 1979, e nel 1988 le Nazioni Unite creano la Commissione Intergovernativa sul Cambiamento Climatico (IPCC, Premio Nobel per la Pace nel 2007), che ha pubblicato il suo primo rapporto nel 1990.

Da naturale difesa della vita sulla Terra, la barriera atmosferica è diventata il campanello di allarme di un’industrializzazione indiscriminata. La IPCC ha chiarito che “la maggior parte dell’incremento osservato delle temperature medie globali a partire dalla metà del XX secolo è molto probabilmente da attribuire all’incremento osservato delle concentrazioni di gas serra antropogenici”, una conclusione avallata da quasi tutte le istituzioni e accademie scientifiche del mondo. In ambiente scientifico la voce del revisionismo climatico è ormai spenta, pur esprimendosi ancora nell’ambito del populismo. Il 97,1% delle pubblicazioni scientifiche sull’argomento e il 99% dei governi sono concordi nel riconoscere la responsabilità umana nel costante progredire di questo pericoloso fenomeno.

La consapevolezza dei rischi di un riscaldamento globale e di una industrializzazione indiscriminata si è estesa perfino al mondo religioso, dove spicca l’energia impiegata dal pontefice Francesco I nel coniugare etica cristiana e impegno laico nella “cura della casa comune”.

Pur riconoscendo la gravità della situazione – la Terra è un sistema chiuso, ed è bene che non si trasformi in un microonde – non tutti i governi sono però disposti a correggere la propria crescita industriale per tutelare la vivibilità del pianeta: in particolare i paesi BRICS (Brasile, Russia, India, Cina e Sudafrica) vedono la loro crescita economica dipendente da un atteggiamento permissivo per ciò che riguarda le emissioni di CO2 nell’atmosfera.

Per almeno uno di questi paesi, la Russia di Vladimir Putin, lasciare crescere la temperatura potrebbe essere addirittura un business. Un’analisi pubblicata sul The Washington Post mostra come lo scioglimento dei ghiacci artici apre di fatto nuove rotte marittime concorrenziali al “solito” passaggio di Suez, vantaggiose per la Russia.

È il leggendario Passaggio a Nord Est, o Northern Sea Route, che grazie al ritmo di riduzione dei ghiacci artici è ormai una realtà percorribile e conveniente. Per la maggior parte in territorio russo, la “nuova” rotta è oggi navigabile da luglio a ottobre, durante lo scioglimento estivo; ma l’estensione di questo fenomeno stagionale arretra del 13,4% l’anno, secondo la NASA e il periodo utile potrebbe quindi crescere. La Russia è inoltre proprietaria della maggior flotta mondiale di rompighiaccio a propulsione nucleare, quella di Rosatom, e sarebbe quindi privilegiata anche nei vettori.

Nei trasporti marittimi il selling point è il tempo di spedizione, oltre all’incidenza del rischio. Secondo il sito web di calcolo delle rotte marittime Searoutes, citato dal The Washington Post, una nave che dalla Corea del Sud fosse diretta in Germania impiegherebbe 46 giorni passando per il Capo di Buona Speranza, in Sudafrica; via Canale di Suez 34, mentre attraverso la Northern Sea Route 23. I rischi sono sicuramente alti: l’ambiente è estremo, con poche possibilità di assistenza in caso di incidente, ad esempio per un iceberg alla deriva. Ma la prospettiva c’è, e se la riduzione del riscaldamento globale sembra già messa in secondo piano dalla convenienza di questa rotta, lo saranno anche i rischi ambientali per l’ecosistema animale e le popolazioni umane ancora intatte dell’Artico, in caso di possibili sversamenti o contaminazioni, per non parlare dell’inquinamento diretto causato dal black carbon emesso dai motori delle navi.

Se lasciare le emissioni climalteranti così come sono – o farle crescere – può avvantaggiare qualcuno, cambiare prospettive alla crescita economica e prendersi cura del futuro della Terra può invece offrire vantaggi a tutti.

È questo il succo del rapporto pubblicato da The New Climate Economy (la nuova economia del clima), progetto principe della Global Commission on the Economy and Climate. Il progetto è nato nel 2013 dal volere dei governi di Colombia, Etiopia, Indonesia, Norvegia, Corea del Sud, Svezia e Regno Unito ed ha come membri ventotto tra ex capi di stato, ministri delle finanze e leader nei campi dell’impresa, della finanza e dell’economia dei cinque continenti.

Il rapporto 2018 della commissione, che porta l’ambizioso titolo di Unlocking the Inclusive Growth Story of the 21st Century: Accelerating Climate Action in Urgent Times (Rivelando la trama della crescita inclusiva del Ventunesimo Secolo: Accelerare con urgenza l’azione per il clima), accende i riflettori sulle opportunità globali di un controllo delle emissioni, e di un conseguente nuovo atteggiamento alla crescita economica. Nei punti salienti del rapporto si legge:

“Siamo al punto di transizione verso una nuova era economica, dove la crescita è guidata dall’interazione tra una rapida innovazione tecnologica, investimenti infrastrutturali sostenibili e accresciuta produttività delle risorse. Questo è l’unico percorso di crescita nel XXI Secolo.”

Secondo la Global Commission on the Economy and Climate, un intervento politico ed economico rapido e deciso porterà a città più efficienti e vivibili, infrastrutture a basse emissioni intelligenti e resilienti, alla protezione delle foreste e al ripristino dei suoli degradati. L’obbiettivo è una crescita forte, sostenibile, equilibrata e inclusiva. I prossimi due-tre anni, prosegue il rapporto, saranno cruciali per prendere decisioni e fare investimenti che avranno effetto nei prossimi dieci-quindici anni in quanto a crescita, futuro del clima, produttività , economie stabili e una maggiore inclusione sociale. Il documento indica le politiche e gli orientamenti di cui tenere conto, divise in cinque aree:

energia, città, cibo e territori, acqua, industria, innovazione e trasporto.

Le proiezioni per questo modello equo e inclusivo sono decisamente invitanti, ma con uno scenario appena dietro l’angolo molto più inquietante, se si continuasse con il business as usual. Prendere provvedimenti ambiziosi per la riduzione delle emissioni climalteranti può generare 65 milioni di posti di lavoro, il totale della forza lavoro di Egitto e Regno Unito sommate tra loro, mentre non fare nulla genererà 140 milioni di migranti per cause climatiche entro il 2050.

Le città sono un punto chiave, poiché concentrano l’80% della popolazione: aree metropolitane più coordinate ed efficienti possono generare diciassettemila miliardi di dollari di esternalità positive entro il 2050, circa i due terzi dei $ 26 mila miliardi totali indicati nel rapporto.

La commissione non comprende nessun italiano tra i suoi membri e consulenti, e anche l’attenzione dei nostri media al rapporto, pubblicato alla fine di agosto, è stata limitata agli ambiti più attenti alla economia e alla crescita sostenibili.

L’Italia è uno dei paesi che investe meno – anche culturalmente – su una concreta riconversione ecologica e sulla crescita sostenibile, e anche se qualcosa si muove per ciò che riguarda le città, i provvedimenti non sono ancora organici e connessi sull’intero territorio nazionale. Le infrastrutture previste ad esempio dalle politiche di governo degli ultimi cinquanta anni – per volume di investimenti e nella maggior parte dei casi di tre tipi, volendo ironizzare: autostrade, autostrade e autostrade – non sono certo a basse emissioni, ma dipendenti da una logica di crescita economica ormai arretrata e soprattutto molto fragile.

Con la differenza, ad esempio rispetto alla Russia, che l’Italia non ha un suo passaggio a Nord Est e vive a una latitudine molto esposta all’aumento fuori controllo del cima e alle migrazioni improvvise.
