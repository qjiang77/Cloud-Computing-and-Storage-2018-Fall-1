title source_url url tags publish_date authors summary text
Bmw punta 3,6 miliardi sulla Cina e si mette al riparo dalla guerra dei dazi di Trump|https://it.businessinsider.com|https://it.businessinsider.com/bmw-punta-36-miliardi-sulla-cina-e-si-mette-al-riparo-dalla-guerra-dei-dazi-di-trump/||2018-10-12|||Bmw ha forse trovato una strategia per conquistare nuove fette di mercato e mettersi parzialmente al riparo dalla guerra commerciale in corso tra Stati Uniti e Cina. Una strada che presto altre aziende produttrici di auto potrebbero seguire. Il tutto grazie a un’allentamento della regolamentazione cinese.

La società tedesca ha infatti annunciato che prenderà il controllo della sua joint venture in Cina in base a un accordo con il partner locale Brilliance China Automotive Holdings: dietro il pagamento di 4,2 miliardi di dollari (3,6 miliardi di euro), salirà nella proprietà, passando dal 50 al 75 per cento.

“L’accordo verrà finalizzato nel 2022 – si legge nella nota della casa automobilistica – quando termineranno le restrizioni sulle joint venture”. Il testo fa riferimento a quella disposizione cinese che fissa nel ‘50 : 50‘ la quota limite che le imprese straniere di automobili possono detenere in una joint venture che opera in Cina. Soglia che dovrebbe venire meno appunto tra tre anni, anche se l’accordo deve ancora ottenere l’approvazione delle autorità competenti e dell’assemblea dei soci del costruttore cinese.

Guarda anche

Un modello di auto Bmw esposta a Pechino – NICOLAS ASFOURI/AFP/Getty Images

Bmw ha anche rafforzato l’alleanza con i partner asiatici, prolungando il contratto con la Brilliance fino al 2040 (sarebbe scaduto nel 2028). Una decisione che si inquadra nel progetto dei tedeschi di aumentare la propria presenza sul territorio: la società ha infatti anche promesso di spendere altri 3 miliardi per estendere la sua produzione in Cina, potenziando lo stabilimento di Dadong e aprendo una nuova fabbrica a Tiexi.

“La nostra capacità produttiva in Cina crescerà gradualmente a più di 650 mila unità all’anno, creando 5 mila nuovi posti di lavoro” aveva sottolineato il ceo di Bmw Harald Krüger. Un potenziamento con cui punta anche a realizzare le sue vetture completamente elettriche a partire dal 2020, destinate alla Cina e ad altri mercati internazionali.

Un modello di auto Bmw esposta a Pechino – NICOLAS ASFOURI/AFP/Getty Images

Con questo accordo, Bmw ha fatto da apripista a tutti quei produttori di automobili che hanno joint venture in Cina e che potrebbero trarre vantaggio da un simile percorso. Soprattutto se hanno gli stessi grattacapi che la società tedesca sta cercando di risolvere.

Bmw è il più grande esportatore di auto prodotte negli Stati Uniti dirette verso il gigante asiatico. Ed è quindi una delle aziende più esposte alla guerra commerciale scoppiata diversi mesi fa tra Washington e Pechino.

Donald Trump, a sinistra, con il presidente cinese, Xi Jinping. Foto di JIM WATSON/AFP/Getty Images

L’anno scorso il produttore di Monaco di Baviera aveva consegnato oltre 100 mila Suv in Cina realizzati nella sua fabbrica di Spartanburg in South Carolina. E in diverse occasioni si era lamentato del conflitto, fatto di dazi e contro dazi, in corso tra i due paesi, che stava “alimentando incertezza sui mercati” e mettendo a rischio i suoi profitti. Solo nel luglio scorso, ad esempio, Bmw aveva detto di non essere in grado di assorbire il costo delle nuove tariffe del 25% imposte da Pechino sulle auto realizzate negli Stati Uniti: una misura presa in risposta ai dazi introdotti da Trump su un valore di 34 miliardi di importazioni cinesi.

LEGGI ANCHE: La Germania rischia di rimanere schiacciata dalla guerra commerciale di Trump con la Cina

Aumentare la forza di produzione in Cina permetterà a Bmw di bypassare vecchie e nuove minacce (o almeno contenerne gli effetti) derivanti dalla guerra commerciale e di creare un hub per intensificare le esportazioni su altri mercati stranieri.

Altri produttori attendono di vedere i risultati di questa mossa. Soprattutto quelli che condividono simili pericoli come Daimler che al pari di Bmw ha accusato i contraccolpi delle tensioni commerciali internazionali tra Washington e Pechino. Gli analisti di Evercore Isi stimano che le ritorsioni cinesi ai dazi di Trump potrebbero costare, rispettivamente, 965 milioni di dollari e 765 milioni alle due società.
