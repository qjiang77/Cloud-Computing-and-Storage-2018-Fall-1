title source_url url tags publish_date authors summary text
9 belangrijke dingen die zich nu afspelen in de wereld|https://www.businessinsider.nl|https://www.businessinsider.nl/9-belangrijke-dingen-12-oktober-2018/||2018-10-12|||Goedemorgen! Dit zijn de belangrijkste dingen die je vandaag moet weten:

1. Rutte neigt naar verder verlagen vennootschapsbelasting na drama met dividendtaks

De regeringspartijen hebben donderdagavond uren overlegd wat er met de dividendbelasting moet gebeuren, nu Unilever heeft besloten toch niet naar Nederland te verhuizen, maar nog geen beslissing genomen.

Wel is duidelijk dat het kabinet-Rutte 3 de lasten voor bedrijven op een andere manier wil verlichten als het afschaffen van de dividendbelasting niet doorgaat. Daarbij wordt onder meer gekeken naar verlaging van de vennootschapsbelasting.

De kersverse D66-fractieleider Rob Jetten zegt vertrouwen te hebben in een snel akkoord: “We hebben goede voortgang geboekt, we hebben mooie stappen gezet en we gaan maandag weer verder.”

2. Multinationals zijn best belangrijk voor de Nederlandse economie

Premier Mark Rutte sprak donderdag met enkele vertegenwoordigers van grote Nederlandse multinationals (Philips, ING en Ahold) over de verzuurde verhouding tussen politiek Den Haag en het grote bedrijfsleven.

Naast het vestigingsklimaat voor hoofdkantoren (dividendbelasting) liggen politiek en toppers uit het bedrijfsleven regelmatig overhoop over zaken als topbeloningen en de neiging van sommige politici om aan ‘bankbashen’ te doen.

Uit een overzicht van het Centraal Bureau voor de Statistiek (CBS) van vrijdag blijkt dat de rol van multinationals voor de Nederlandse economie overigens niet moet worden onderschat: in totaal zijn ze goed voor een derde van de toegevoegde waarde van de economie, waarbij buitenlandse multinationals (18 procent van de toegevoegde waarde) nog wat zwaarder meetellen dan Nederlandse (12 procent van de toegevoegde waarde).

(klik voor uitvergroting)

3. Amerikaanse en Europese beurzen verliezen opnieuw rond de twee procent

Na flinke verliezen eerder deze week zijn de Amerikaanse en Europese beurzen donderdag opnieuw lager gesloten. De Dow-Jonesindex en de bredere S&P 500 leverden beiden 2,1 procent in en in Amsterdam verloor de AEX 1,9 procent.

Beleggers zijn erg nerveus over de oplopende obligatierentes en de mogelijke gevolgen van het oplopende handelsconflict tussen de Verenigde Staten en China. De AEX opende vrijdag overigens bijna een procent hoger.

Cryptomunten blijken deze week geen veilige haven bij de storm op de aandelenmarkt. De bitcoin en andere grotere cryptomunten incasseerden donderdag forse verliezen. Dat geldt niet voor de goudprijs, die juist is opgeveerd.

4. Rijkste mensen ter wereld zien miljarden verdampen: Jeff Bezos in een dag $9 miljard armer

Door de stevige tikken op de beurs heeft de rijkste man ter wereld alleen al op woensdag meer dan 9 miljard dollar verloren, zo blijkt uit gegevens van de Bloomberg Billionaires Index.

Topman Jeff Bezos van Amazon verloor op één dag 9,1 miljard dollar, maar houdt nog altijd 145 miljard dollar over. De 500 rijkste mensen ter wereld verloren gezamenlijk 99 miljard dollar.

5. Bij een harde Brexit dreigt er chaos op Schiphol te ontstaan

De kans dat de Britten zonder akkoord de EU verlaten, wordt steeds groter. Dat kan grote gevolgen hebben voor Schiphol, omdat binnenkomende Britten ruim twee keer zoveel tijd kwijt zijn bij de paspoortcontrole, schrijft het AD. De extra wachttijd kan oplopen tot ruim een uur. “Dat kan iets betekenen voor de snelheid en de beleving van passagiers op de luchthaven”, aldus een woordvoerder.

6. ‘ABN Amro blaast verkoop hypotheekdochter Stater af’

Volgens bronnen die het Financieele Dagblad sprak heeft ABN Amro de verkoop van dochterbedrijf Stater afgeblazen. Deze hypotheekdochter die de financiële administratie van hypotheken afhandelt, had 225 miljoen euro moeten opleveren, maar voor de prijs kon de bank geen kopers vinden.

7. Beierse verkiezingen: zusterpartij van Merkel dreigt decennialange dominantie kwijt te raken

Zondag zijn er regionale verkiezingen in Beiereren en daarbij dreigt een politieke aardverschuiving. Al meer dan 60 jaar domineert de christendemocratische CSU in Beieren, de zusterpartij van Angela Merkels CDU. Volgens de peilingen zou de CSU wel de grootste partij blijven, maar flink zakken naar 34 procent van de stemmen.

Grote stijgers in de peilingen zijn aan de ene kant de rechtse partij Alternative für Deutschland (14 procent) en anderzijds de Groenen (19 procent). Ook in Beieren dus een complete versnippering van het politieke landschap.

8. Benzine en diesel heet voortaan anders aan de pomp

Vanaf vandaag hoef je op vakantie nooit meer op het allerlaatste moment op te zoeken hoe Euro95 ook alweer heet in het buitenland. In alle landen van de EU plus IJsland, Liechtenstein, Noorwegen, Macedonië, Servië, Zwitserland en Turkije, krijgt brandstof namelijk dezelfde aanduiding.

Naast het label Euro95, wordt er op de pomp ook nog een andere sticker geplakt: E10. Diesel wordt B7 en LPG houdt hetzelfde symbool.

9. Beau van Erven Dorens grote winnaar Televizier-Ring Gala

Het programma ‘Beau Five Days Inside’ heeft de Gouden Televizier-Ring gewonnen voor beste televisieprogramma en Beau van Erven Dorens won ook de prijs voor beste presentator. Met 52 procent van de stemmen troefde hij het favoriete ‘De Luizenmoeder’ ruim af. Ilse Warringa, die juf Ank speelt in de populaire serie, won nog wel de prijs voor beste actrice.

Dit zijn de best gelezen artikelen op Business Insider van donderdag:

Business Insider Nederland is er nu ook op Instagram. Met elke week de beste sollicitatietips, inspirerende quotes en opvallende nieuwtjes. Volg ons en blijf op de hoogte!
