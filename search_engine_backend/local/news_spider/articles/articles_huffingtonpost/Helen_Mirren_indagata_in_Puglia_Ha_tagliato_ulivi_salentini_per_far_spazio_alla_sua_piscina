title source_url url tags publish_date authors summary text
Helen Mirren indagata in Puglia: "Ha tagliato ulivi salentini per far spazio alla sua piscina"|http://www.huffingtonpost.it|http://www.huffingtonpost.it/2018/10/20/helen-mirren-indagata-in-puglia-ha-tagliato-ulivi-salentini-per-far-spazio-alla-sua-piscina_a_23566664/?utm_hp_ref=it-homepage||2018-10-20|Huffington Post||L&#39;attrice inglese Helen Mirren e suo marito, il regista americano Taylor Edwin Hackford, sono indagati per presunti abusi edilizi commessi durante la ristrutturazione di una villetta acquistata di recente dalla coppia nel Salento. L&#39;edificio si trova in uno dei luoghi più belli della costiera orientale salentina, in località Torre Nasparo, nel comune di Tiggiano, in provincia di Lecce. Le indagini che hanno evidenziato i presunti abusi sono state eseguite dalla Polizia provinciale di Lecce, dopo un esposto presentato in Procura. Le ipotesi di reato sono: abusivismo edilizio, deturpazione di bellezze naturali ed esecuzione di lavori in assenza o in difformità di autorizzazione in area sottoposta a vincolo paesaggistico e idrogeologico.

La zona di Torre Nasparo si trova all&#39;interno del Parco naturale regionale Costa Otranto-Santa Maria di Leuca e Bosco di Tricase, il gioiello naturalistico che si estende lungo il versante adriatico del Salento noto per le sue spettacolari scogliere a strapiombo sul mare. Insieme alla 73enne attrice londinese e al marito Taylor Edwin Hackford, sono indagati per gli stessi reati anche il direttore dei lavori e il titolare dell&#39;impresa incaricata di eseguire le opere. In particolare, secondo quanto rilevato dalla Polizia provinciale, alcuni muretti preesistenti sarebbero stati demoliti e ricostruiti, mentre il progetto depositato in Comune ne avrebbe previsto solo la ristrutturazione.

Inoltre, gli stessi manufatti, alti in origine fino a un massimo di 1,20 metri, sarebbero stati innalzati fino a tre metri. Infine, vi sarebbe stata la modifica non prevista di alcuni terrazzamenti. Helen Mirren, negli anni scorsi, ha acquistato una masseria cinquecentesca nelle campagne di Tiggiano dove ama trascorrere periodi di relax dedicandosi alla coltivazione dei melograni. Lo scorso anno l&#39;attrice, accogliendo una proposta di Coldiretti, e&#39; diventata ambasciatrice degli ulivi salentini minacciati dal batterio Xylella fastidiosa, lanciando un appello per l&#39;adozione a distanza degli alberi monumentali.
