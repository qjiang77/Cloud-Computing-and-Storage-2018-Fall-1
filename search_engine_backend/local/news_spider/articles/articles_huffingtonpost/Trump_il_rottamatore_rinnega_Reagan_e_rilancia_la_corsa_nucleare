title source_url url tags publish_date authors summary text
Trump il rottamatore: rinnega Reagan e rilancia la corsa nucleare|http://www.huffingtonpost.it|https://www.huffingtonpost.it/2018/10/21/trump-il-rottamatore-rinnega-reagan-e-rilancia-la-corsa-nucleare_a_23567327/?ncid=other_topnaventr_coabgdcpxri&utm_campaign=topnav||2018-10-21|Umberto De Giovannangeli,Giornalista,Esperto Di Medio Oriente E Islam||The Donald, ovvero il re dei Rottamatori. Non c&#39;è un importante accordo internazionale dal quale Donald Trump non si sia chiamato fuori: dal Clima al nucleare (iraniano), con l&#39;aggiunta dell&#39;uscita da importanti agenzie Onu (Unesco, Consiglio per i diritti umani). Ora gli Stati Uniti vogliono uscire dal trattato sul disarmo e sul controllo delle armi nucleari con la Russia. A ribadirlo è l&#39;inquilino della Casa Bianca, che accusa Mosca di averlo violato.

&quot;Noi - ha detto Trump - non permetteremo più che violino l&#39;accordo nucleare e che fabbrichino armi mentre a noi non è permesso. Noi il trattato lo abbiamo onorato, ma la Russia sfortunatamente no, così porremo fine all&#39;intesa&quot;. Il trattato, INF, è una delle pietre miliari del disgelo che portò alla fine della guerra fredda tra Stati Uniti e Unione Sovietica. Venne firmato nel 1987 a Washington da Ronald Reagan e Michail Gorbaciov per limitare il numero dei missili dispiegati in Europa, frutto dello storico vertice tra i due leader svoltosi l&#39;anno prima a Reykjavik. Ora Trump è pronto a rottamarlo, per spianare la strada a un riarmo degli Usa soprattutto in chiave anti-Cina. &quot;La Russia ha violato l&#39;accordo, lo violano da molti anni, non so perché il presidente Barack Obama non abbia negoziato o ritirato, e non lasceremo che violino un accordo nucleare e uscire e fare armi mentre non ci è permesso&quot;, insiste Trump.

Grazie all&#39;accordo furono distrutti 2.692 missili, 846 americani e 1.846 russi. L&#39;Inf, frutto di uno storico vertice a Reykjavik tra Regan e Gorbaciov l&#39;anno prima della firma, servì a limitare il numero dei missili dispiegati in Europa. Se è vero che Mosca da anni ormai viola gli impegni presi 31 anni fa, lo strappo di Washington rischia di riaprire la corsa agli armamenti e di innescare una nuova &quot;guerra fredda&quot; con Mosca e Pechino. &quot;A quanto pare il trattato INF crea dei problemi agli Stati Uniti nel loro desiderio di raggiungere il totale dominio nella sfera militare&quot;, commenta il vice ministro degli Esteri russo Serghei Ryabkov Lo riporta l&#39;agenzia russa Tass. &quot;Si tratta di un passo molto pericoloso - ha sottolineato Ryabkov -. L&#39;incapacità e la riluttanza a venire a patti con noi sul rinnovo del trattato spingono alcune forze a Washington a incoraggiare la leadership del paese sul ritiro formale dal trattato&quot;. &quot;Un passo che, ne sono sicuro, susciterà una seria condanna da parte di tutti i membri della comunità mondiale impegnati nel mantenimento della sicurezza e della stabilità e sono pronti a lavorare per rafforzare gli attuali strumenti nel controllo degli armamenti&quot;. Piena sintonia con la denuncia di Trump è manifestata dal segretario generale Nato Jens Stoltenberg. La Nato, dichiara Stoltenberg, è &quot;preoccupata per l&#39;assenza di rispetto da parte della Russia dei suoi impegni internazionali, incluso (...) il trattato INF&quot;. Un trattato che, ha aggiunto Stoltenberg, ha avuto il merito di abolire &quot;un&#39;intera categoria di armi&quot; e di diventare un &quot;elemento cruciale della nostra sicurezza&quot;. Ora però &quot;questo trattato è in pericolo a causa delle azioni russe. (...) Dopo anni di dinieghi, la Russia ha recentemente riconosciuto l&#39;esistenza di un nuovo sistema missilistico chiamato 9M729. La Russia non ha fornito alcuna risposta credibile su questo nuovo missile. Tutti gli alleati concordano che la valutazione più plausibile è cha la Russia sia in violazione del trattato. È perciò urgente che la Russia risponda a queste preoccupazioni in modo sostanziale e trasparente&quot;.

In Europa, naturalmente, si guarda con estrema preoccupazione ai segnali che giungono da Washington. Consci della concreta possibilità di un&#39;escalation con la Russia, e del fatto che il territorio europeo ne sarebbe il terreno, i ministri della Difesa Nato hanno emesso un comunicato congiunto nel quale sottolineano come l&#39;INF &quot;sia stato cruciale per la sicurezza euro-atlantica&quot;. I membri europei dell&#39;Alleanza Atlantica rimangono, sottolineano i ministri, &quot;pienamente impegnati per la preservazione di questo fondamentale trattato sul controllo degli armamenti&quot;. Sono parole che celano inquietudine, che viene colta dall&#39;analista militare della CNN John Kirby, già portavoce del Dipartimento di Stato. &quot;Sospetto&quot;, ha commentato Kirby, &quot;che i nostri alleati europei in questo momento non siano troppo contenti di sentire che il presidente Trump intende abbandonare&quot; l&#39;accordo. Lancia direttamente l&#39;allarme Malcolm Chalmers vice direttore generale del Royal United Services Institute. &quot;Questa è la più grave crisi nel controllo delle armi nucleari dagli anni &#39;80&quot;, sottolinea Chalmers. &quot;Se il trattato INF collassasse, e con il trattato New Start sulle armi strategiche che scadrà nel 2021, il mondo potrebbe essere lasciato senza limiti agli arsenali nucleari degli Stati nucleari per la prima volta dal 1972&quot;. Di tutto si può accusare The Donald, meno di essere incoerente. Perché la scelta di disdettare il trattato INF rientra nel documento Nuclear Posture Review emanato nel febbraio scorso dal Pentagono che delinea e diffonde la &#39;dottrina Trump&#39; sul nucleare che, prevedendo un&#39;espansione dell&#39;arsenale, mette definitivamente fine all&#39;era Obama con l&#39;impegno dell&#39;ex presidente a contenere il potenziale Usa e il ruolo stesso delle armi nucleari nella politica di Difesa americana. E punta i riflettori su Russia e Cina come possibili antagonisti.

In sostanza si prevede lo sviluppo di testate nucleari a potenza ridotta, anche di un solo kilotone (17 volte meno potente della bomba sganciata il 6 agosto 1945 su Hiroshima) per effettuare &quot;attacchi chirurgici&quot; con numero ridotto di vittime, con l&#39;obiettivo di danneggiare il nemico senza per forza innescare una rappresaglia termonucleare da &quot;fine del mondo&quot;. Questo il cuore del nuovo piano della Difesa Usa che di fatto rende più probabile l&#39;uso dell&#39;atomica, partendo dal presupposto che un ordigno meno potente delle attuali bombe all&#39;idrogeno, in media di 50 megatoni, potrebbe essere usato con rischi ridotti di una rappresaglia totale. Lo stesso Trump aveva sottolineato come il documento, scaturito dalla verifica da lui richiesta un anno fa nei primissimi giorni alla Casa Bianca, &quot;affonda le sue radici in una valutazione realistica nell&#39;ambito della sicurezza globale, nella necessità di avere un deterrente verso l&#39;uso delle armi più distruttive del mondo e dell&#39;impegno da parte del nostro paese alla non proliferazione nucleare&quot;. Si tratta del primo aggiornamento che Washington apporta dal 2010 alla sua politica sulle armi nucleari e, nella nota introduttiva del documento, è il segretario alla Difesa James Mattis a sintetizzare bene lo spirito e gli obiettivi dei cambiamenti apportati: rispondono alla necessità di &quot;guardare in faccia la realtà&quot; e &quot;guardare il mondo per come è, e non per come vorremmo che fosse&quot;. Il piano include anche il riferimento a un possibile massiccio cyber-attacco che faccia andare in tilt la rete elettrica, quella delle telecomunicazioni o la rete internet.

C&#39;è poi anche un orizzonte a più lungo termine, che considera la reintroduzione di un missile cruise dal sottomarino noto come Slcm, il cui utilizzo era stato interrotto dall&#39;amministrazione di George W.Bush e che l&#39;amministrazione Obama aveva poi proprio rimosso dall&#39;arsenale. Durante il discorso dell&#39;Unione, Trump aveva dichiarato che gli Stati Uniti devono &quot;modernizzare e ricostruire i propri arsenali nucleari, con la speranza di non doverli mai usare&quot;, sottolineando che c&#39;è ancora bisogno che la deterrenza nucleare sia &quot;così forte e potente che possa scoraggiare ogni atto di aggressione&quot;. &quot;Forse un giorno nel futuro ci sarà un momento magico quando i Paesi del mondo si uniranno per eliminare le loro armi nucleari – ha aggiunto – sfortunatamente non siamo ancora a quel punto&quot;. Così come fu ai tempi di Reagan, con i missili Cruise e Pershing 2 installati nella base di Comiso, in Sicilia, anche la nuova strategia &quot;nuclearista&quot; messa a punto dal Pentagono, riguarderebbe l&#39;Italia, e l&#39;Europa. Le B61-12, che sostituiranno le attuali B-61 schierate dagli Usa in Italia Aviano e Ghedi), Germania, Belgio, Olanda e Turchia, rappresentano – si legge nel rapporto, &quot;un chiaro segnale di deterrenza a qualsiasi potenziale avversario, che gli Stati Uniti posseggono la capacità di rispondere da basi avanzate alla escalation&quot;. Parla a Mosca, Trump, perché Pechino intenda. Dopo l&#39;uscita dall&#39;Inf, che potrebbe verificarsi già entro la fine dell&#39;anno, l&#39;America potrebbe infatti procedere con lo schieramento di missili sul territorio asiatico nel tentativo di frenare la crescita della Cina nella zona del Pacifico. Un rapporto del Pentagono al Congresso di Washington, sostiene che la Cina è ormai in grado di colpire a grande distanza le basi americane nel Pacifico. Entro 10 anni, inoltre, i cinesi avranno la piena efficienza in quella che gli specialisti chiamano &quot;la triade nucleare&quot;, ossia la capacità di lanciare testate atomiche sia da rampe di terra, sia da unità navali, sia da aerei in volo.

L&#39;allarme segue la firma del nuovo bilancio della Difesa Usa per il 2019: 716 miliardi di dollari, contro i 700 del 2018. Sono nove le potenze nucleari al mondo, con un arsenale complessivo che, secondo l&#39;International Peace Research Institute di Stoccolma, si aggira intorno a 16.300 armi. Tutte hanno categoricamente rifiutato di prendere parti alle negoziazioni del trattato, adottato lo scorso 7 luglio da 122 Paesi al Palazzo di Vetro di New York, per proibire gli ordigni atomici, ecco chi sono: Stati Uniti; Russia; Regno Unito; Francia; Cina; India; Pakistan; Israele (non ha mai confermato, né smentito di avere un arsenale nucleare); Nord Corea. Ed ora il &quot;gioco&quot; è a rialzo. E l&#39;ultima &quot;rottamazione&quot; di Trump alza ancora più la posta nucleare.
