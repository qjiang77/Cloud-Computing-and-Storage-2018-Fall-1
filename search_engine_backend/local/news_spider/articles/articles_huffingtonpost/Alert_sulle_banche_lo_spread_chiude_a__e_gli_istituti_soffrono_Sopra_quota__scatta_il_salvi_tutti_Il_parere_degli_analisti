title source_url url tags publish_date authors summary text
Alert sulle banche: lo spread chiude a 301 e gli istituti soffrono. Sopra quota 400 scatta il salvi tutti. Il parere degli analisti|http://www.huffingtonpost.it|https://www.huffingtonpost.it/2018/10/19/alert-sulle-banche-lo-spread-chiude-a-315-e-gia-soffrono-sopra-quota-400-scatta-il-salvi-tutti-il-parere-degli-analisti_a_23566052/?ncid=other_topnaventr_coabgdcpxri&utm_campaign=topnav||2018-10-19|Giuseppe Colombo,Business Editor L'Huffington Post||La spia della sala emergenze è monitorata minuto per minuto. Si accenderà quando e se lo spread travalicherà la soglia dei 400 punti base, ma già oggi, con la fiammata mattutina a 340, incute paura. Dentro la sala ci sono le banche italiane: non tutte, ma neppure uno o due casi isolati. Per gli analisti che in queste ore guardano a cosa sta succedendo dietro la curva dello spread sono loro i soggetti più fragili e già colpiti da una tensione fortissima sui mercati. &quot;Già i livelli di oggi sono di allerta e lasciano gli operatori finanziari in uno stato di incertezza non risolta. Questo può portare a posticipare decisioni di spesa o di investimento con un impatto negativo sull&#39;economia reale&quot;, spiega Fabio Castaldi di Pictet Asset Management. Poi c&#39;è lo spauracchio quota 400, foriero di dolori. Perché - dice Francesco Pratesi, capo analista di Martingale Risk - a quel punto si rischia la &quot;pioggia sul bagnato&quot; per gli aumenti di capitale che alcuni istituti sarebbero costretti a mettere in campo se vorranno continuare a reggersi in piedi.

Il raggiungimento, da parte dello spread, della soglia dei 400 punti è l&#39;elemento che separa lo stato dell&#39;alert da quello dall&#39;allarme rosso (oggi ha chiuso in ribasso a 301 dopo aver toccato una punta di 340). Vale per gli investitori esteri, la cui fuga si farà più sostanziosa rispetto a quella già imponente certificata oggi dalla Banca d&#39;Italia, con gli acquisti dei titoli italiani che si sono ridotti di 66 miliardi da maggio ad agosto. Vale per i cittadini, che avranno molte difficoltà a stipulare un mutuo nuovo o a ottenere un prestito. Per le banche vae ancor di più, dato che gli analisti le descrivono come il capo di quella spirale che, avvitandosi, trascina via i livelli sottostanti, cioè i clienti, imprese o cittadini che siano. Sono, in altre parole, i primi e più sensibili bersagli dello spread già con il livello registrato oggi, cioè stabilmente sopra i 300 punti. &quot;Chi va a prendere nuovi mutui in banca, nella contrattazione del tasso - spiega Pratesi - paga il maggiore costo di provvista della banca. La banca sotto stress per i Btp, infatti, paga di più la raccolta di capitali sui mercati e riversa quindi questo maggiore costo in termini di maggiore rialzo per il cliente. È un serpente che si mangia la coda&quot;. Angelo Dipasquale, co-head della divisione Fixed Income di Equita, sottolinea come le banche italiane, &quot;compratori naturali di Btp&quot;, soffrono per il deprezzamento di questi titoli e si sta andando quindi incontro a una &quot;complicazione del processo di rischio&quot;. Per Gianluca Garbi, amministratore delegato di Banca Sistema, &quot;già oggi chi deve accedere a nuovi finanziamenti o sostituire un vecchio finanziamento pagherà di più perché l&#39;erogazione del credito deve tenere conto del nuovo andamento sui tassi&quot;. Le banche hanno quindi iniziato a trasferire sui clienti l&#39;impatto della crisi dei Btp. &quot;La scelta di una banca - aggiunge Garbi - può essere oggi quella di non fare l&#39;erogazione in attesa di capire se questa fase transitoria si stabilizzerà, oppure se eroga il finanziamento lo fa con un tasso più elevato&quot;.

Il 2 novembre, poi, gli istituti di credito saranno chiamati alla prova degli stress-test europei. Come ci arriveranno è il quesito che interroga gli operatori sui mercati. Soprattutto: con quale livello di spread? Sulla possibilità che si arrivi a quota 400 gli analisti sono moderatamente cauti. Oggi, come spiega Pratesi, sullo spread pesano &quot;la pessima reazione dell&#39;Europa al Def&quot; e la &quot;debolezza della stabilità del governo&quot;. È a questi due elementi che è legata la possibilità di varcare quella che lo stesso governo ha definito la soglia psicologica. Perché per gli analisti i giudizi delle agenzie di rating Standard & Poor&#39;s e Moody&#39;s, rispettivamente il 26 ed entro il 31 ottobre, sono il male minore. L&#39;Italia è due gradini sopra il livello junk, cioè spazzatura, e solo il taglio di due notch (scatti) potrebbe rompere la diga dei 400 punti. &quot;Uno spread ai livelli attuali incorpora già un taglio al rating del debito italiano. Non si può escludere una reazione fortemente negativa che possa portare il differenziale Btp-Bund alla soglia dei 400 punti se le agenzie dovessero tagliare di due livelli il rating o accompagnare un taglio con un outlook negativo&quot;, chiarisce Massimo Saitta, direttore investimenti di Intermonte Advisory e gestione. Anche Garbi evidenzia come &quot;lo spread oggi include un downgrading&quot;.

Non è scontato, quindi, che si raggiunga la soglia dei 400 punti. I management delle banche, però, stanno già pensando allo scenario peggiore. Fitch ha scritto, nero su bianco, che le banche italiane subiscono &quot;una maggiore pressione sui rating dal rischio sovrano&quot;. Questi rischi includono &quot;l&#39;erosione di capitale dovuta al calo dei prezzi dei titoli di Stato, i più elevati costi di finanziamento e l&#39;incertezza macro-economica&quot;. Domani? L&#39;agenzia di rating ha le idee più che chiare: peggioramento. Tanto che ha deciso di tagliare a negativa la prospettiva di sei banche (Intesa, Unicredit, Mediobanca, Credem, Bnl e Unipol Banca. Secondo gli analisti di Fitch questi istituti hanno tutti &quot;vari gradi di esposizione diretta nei loro portafogli nel rischio sul debito dell&#39;Italia&quot;.

È un avvertimento, una previsione, ma è pesante. E sopra i 400 punti la musica si fa de profundis perché a quel punto, come annota Saitta, &quot;lo spread andrebbe a erodere il capitale e nel caso si consolidasse a quel valore obbligherebbe gli istituti più esposti al governativo a ricapitalizzare, oltre a rendere meno competitive le banche domestiche nel reperimento di risorse da impiegare&quot;. Ricapitalizzazione, che significa trovare risorse sui mercati per aumentare appunto il proprio capitale. Affacciarsi sui mercati, con lo spread a 400, è però una caccia al buio perché gli investitori, con livelli così alti, saranno altrove. Ancora più lontani dal rischio Italia.
