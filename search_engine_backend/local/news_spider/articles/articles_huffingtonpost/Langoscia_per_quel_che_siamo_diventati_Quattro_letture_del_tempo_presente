title source_url url tags publish_date authors summary text
L'angoscia per quel che siamo diventati. Quattro letture del tempo presente|http://www.huffingtonpost.it|http://www.huffingtonpost.it/2018/10/19/langoscia-per-quel-che-siamo-diventati-quattro-letture-del-tempo-presente_a_23565974/?utm_hp_ref=it-homepage||2018-10-19|Fabio Luppino,Frontpage Editor||Dove eravate tutti quando una buona parte d&#39;Italia gridava, soffriva, finiva in solitudine, senza lavoro, senza dignità, senza rispetto e aumentava la rabbia, l&#39;implosione, la disillusione, la disperazione, l&#39;angoscia per sé, per gli altri, per il futuro, senza orizzonti.

La domanda cresce impetuosa leggendo e rileggendo, tornando su alcuni punti anche fortemente significativi a spiegare il mondo in cui viviamo, l&#39;Italia e fuori, di quattro volumi da poco in libreria. E la domanda cresce perché parliamo di quattro personaggi che avrebbero dovuto avvertirci ex ante, no ex post. Ezio Mauro, &quot;L&#39;uomo bianco&quot;, Feltrinelli; Roberto Cotroneo, &quot;Niente di personale&quot;, La nave di Teseo; Carlo Calenda, &quot;Orizzonti selvaggi&quot;, Feltrinelli; Goffredo Bettini, &quot;Agorà&quot;, Ponte Sisto. Chi a guidare il secondo quotidiano del Paese, chi una prestigiosa scuola di giornalismo, chi al governo, chi a Strasburgo. Tutti di un&#39;area politica definita, sinistra-centrosinistra, progressista. Vedere prima, raccontare lucidamente. Come Calenda, al ministero dello Sviluppo economico, ma anche in Europa. Certo ha avuto molto da fare Calenda, ma la disamina su quel che non è andato l&#39;ha iniziata dopo il 4 marzo. &quot;La traiettoria del Pd e dei suoi governi nella scorsa legislatura - scrive Calenda - è stata provocata da gravi carenze culturali, da errori di posizionamento politico, di comunicazione, di arroganza e di conflittualità&quot;. Calenda, così come l&#39;ex direttore di Repubblica, entrano dentro il mondo come è cambiato. L&#39;ex ministro, oggi tra i più vivaci nel tentativo di sbrogliare la matassa e trovare il sacro graal per una nuova ripartenza civile e moderna dell&#39;Italia anti sovranista, molto puntuale sulla disamina economica, il più lucido su questo piano nell&#39;area di opposizione, ci tiene però a ricostruire il background emotivo di una società andata in frantumi, di cui però poco si è accorto, prima, o poco poteva fare per invertire la rotta.

Ezio Mauro è perentorio: &quot;Nella crisi più lunga del secolo, scopriamo che un pezzo di popolo alla giustizia preferisce la sicurezza. Prima che emancipazione, pretende protezione, rappresentanza, forse soltanto riconoscimento. Questo si cercava in gran parte automaticamente a sinistra, da parte dei soggetti più deboli: non più&quot;. E se Mauro, Bettini, Calenda scarnificano il piano politico di dove siamo arrivati e l&#39;ex direttore di Repubblica squaderna più che cercare soluzioni, Cotroneo in forma di romanzo ci restituisce il tormento e l&#39;angoscia per quello che siamo nel tempo presente, e per quello che abbiamo perso, forse per sempre. &quot;Questo romanzo - si congeda Cotroneo con il lettore - è un tappeto di fili che formano un disegno che non so più leggere. E&#39; finito il tempo delle domande: aspetto che venga il tuono, poi la pioggia. Aspetto il silenzio: nuovo spazio dei miei giorni. Anche se il silenzio ha il torto di lasciare incompiuti i pensieri. Mi restano soltanto memorie scheggiate, paesaggi incerti dentro orizzonti smarriti&quot;.

Domande, angosce, ma anche voglia di ripartire, di capire del più complesso dei politici del Pd, Goffredo Bettini, autore di capolavori strategici anni fa, nel tentativo di dare a Roma una leadership all&#39;altezza, ma da tempo, anche lui, ritirato. E non è un caso che il primo capitolo del suo libro-programmatico si intitoli Solitudini. &quot;Nessuno appare sicuro del proprio futuro&quot;. Ecco, è così. Ma dalla politica non si attendono solo analisi, ma soprattutto risposte, anzi solo risposte. Bettini, come Cotroneo cerca le radici, vuole ripartire dalle radici. &quot;Il leader di una nuova sinistra - scrive l&#39;eurodeputato dem - dovrebbe smettere di inseguire la girandola delle promesse e delle speranze facili, la soddisfazione di essere incluso nelle élite democratiche che dispensano pillole di saggezza e buonumore, alleviando qualche dolore troppo insistente. Dovrebbe risvegliare la nostalgia per una vita vera. Con empatia e parole sincere. Avremmo un&#39;autostrada davanti&quot;. Hic et nunc.
